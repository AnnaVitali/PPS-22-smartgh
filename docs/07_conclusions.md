# 7. Conclusioni

Al termine del progetto, il gruppo si ritiene soddisfatto in quanto ha risposto in maniera completa ai requisiti prefissati. 

L'adozione della metodologia di sviluppo _SCRUM-inspired_ ha agevolato la realizzazione del progetto. In particolare, gli sprint settimanali hanno consentito di ottenere nel breve termine un prototipo che potesse essere revisionato dall'utente committente.

In aggiunta, la pianificazione degli sprint ha consentito ai membri del gruppo di individuare lavori che potessero essere conclusi entro la scadenza concordata ed, inoltre, lo strumento _Trello_ ha permesso a tutti i componenti di verificare in maniera continuativa la progressione del lavoro svolto.

L'applicazione del _Test Driven Development_ ha favorito lo sviluppo di un maggior numero di test e il raggiungimento di una alta _coverage_ del software prodotto, rispetto a quanto si può ottenere, invece, mediante la pratica che prevede di scrivere i test dopo l'implementazione.

Infine, l'adozione di tecnologie per la _Continuous Integration_ ha permesso di verificare su diversi sistemi operativi, ogni qual volta venisse apportata una modifica al codice di produzione, che non fossero state introdotte regressioni nei test.

Riteniamo che la realizzazione di questo progetto abbia accresciuto le nostre competenze e la nostra professionalità in quanto:
- ha consentito di lavorare con due nuovi paradigmi, quello logico e funzionale, e di integrarli, per la prima volta, in un'unica applicazione;
- necessitava di una programmazione complessa, ma guidata da un processo di sviluppo più sofisticato rispetto a quelli adottati nel percorso triennale;
- ha migliorato le capacità di collaborazione e di coordinazione all'interno del team.